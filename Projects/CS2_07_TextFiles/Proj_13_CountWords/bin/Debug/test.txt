През 1874 г., след една нова разправия с властите и ново посещение в затвора, Славейков напуска окончателно Цариград и се настанява учител в Стара Загора. Прекарва тук две години в усилена книжовна дейност, прекъсната само от една разходка до Одринския затвор, понеже бил подозрян като деятел по въстанието. Освободен наскоро, той се връща пак в Стара Загора, дето - година по-късно - посреща възторжено руските освободителни войски. Сега петдесетгодишният вече мъж пламва от радостна бодрост, като млад момък. Той цял се поставя в услуга на освободителите. В същото време поема и грижата за безбройните бежанци, гонени от турските пълчища. Наново той забравя и себе си, и близките си - отдаден всецяло на дълга; и в историческото сражение при Стара Загора едва не загива от турски куршум, а семейството му бива извлечено из града от роднини. Ведно с отстъпващите на север руски войски - той с двете си дъщери тръгва към Балкана, а жена му и син му Пенчо - заедно с другите бежанци - стигат в Габрово, дето едва по-късно, бащата ги намира и прибира всички в Трявна.
Разбиването на руските войски при Стара Загора и изгарянето на тоя град от турците е най-тежката катастрофа в живота на Славейков. Не, разбира се, личните негови и на близките му несгоди; не - немотията, която наново го сподиря - не това е сломило неговия дух, кален в тегла и бедствия. Но в пожара на Стара Загора, който изпепелява всички къщи, изгарят и всичките му книжовни трудове - географски, исторически и литературни проучвания, сбирки пословици и песни - и сума негови поправени и нови стихотворения. “Никое нещастие в живота ми не е било тъй пагубно и не е падало тъй тежко на мене, както това, което се с лучи в Стара Загора” - пише сам той. Ала скоро той сподавя своята мъка, и потърсва в нова работа да осмисли живота си и да се ободри. той заема временна служба в Трявна - да се грижи за населението и да услужва на руските войски, които се готвели за зимен поход през Балкана. И когато Белият генерал - генерал Скобелев решава да се спусне през Балкана, до него е бил Петко Славейков, като най-предан помощник. Със Скобелев той стига до Цариградските стени, и чак след сключването на мира се връща в Търново.
И ето - в освободения вече роден град, дядо Петко Славейков се вижда тъй сиромах и несретен, както и преди петдесет години, когато въртял чука в дюкяна на баща си и учил “аз, буки, веди”. За да прехрани себе си и челядта си, той отваря писалище за прошения, а редом с това почва хумористичния вестник “Остен”. В първите дни на свободния живот, в онова шумно и неуредено време, той остава за малко настрана - сякаш затулван и забравен от всички. Но трябвало е само да се повдигнат големите въпроси за уредбата на младата държава, да се яви нуждата от ума и опита на племето, което тепърва само ще се управлява - за да се издигне наново дядо Славейков и да заеме своето заслужено място.Така в Учредителното събрание (І-то Велико народно събрание, което приготвя основния закон на страната), той се явява като народен представител и при изработването на българската конституция излива своята половин вековна мъдрост и опит на народен водач, за да даде н земята си всичко онова, за което цял живот се е борил.
“Това е неговият последен подвиг в живота” - казва синът му Пенчо Славейков. За лишен път той се проявява като самоотвержен борец за правда, светлина и напредък срещу някои от предишните чорбаджии, влезли кой знае как в Учредителното събрание без да забравят навиците си от турско време. Той излиза и сега победител в тая борба срещу тъмнината. Продължава я още няколко години - в обществения живот на Нова България. Последователно става председател н Народното събрание, три пъти - министър - веднъж на народното просвещение и два пъти на вътрешните работи, взема деятелно участие в Съединението на Северна България и Източна Румелия, помага, като делегат, на “Червения кръст” на ранените в Сръбско-българската война -винаги във всички събития на предна линия и всецяло отдаден. Ала силите на стареца неусетно за самия него намаляват, и, въпреки волята си, той е трябвало да ограничи дейността си само в книжовен труд. Тоя труд, за който той през целия си бурен живот, може би, е мечтал - сега, при залеза на дните му, остава единствена утеха. С последна ревност той се залавя за своите книги. Издава вестници и книги, почва да подрежда огромния материал от народни умотворения, събиран из всички покрайнини на българското отечество. Ала и последните години на уморения старец не минават спокойно; не веднъж той е бил огорчаван от неправдата и жестокостта, които не изчезнаха и свободното му вече отечество.
И без да стигне истинска старост, едва на 68 години, той угасва тихо на 1 юли 1895 г. в София, като оставя след себе си огромното дело, за което българският народ още не му се е достойно отплатил.